<!--RELEASE-->

{% include mathjax %}

Зміст:

- [Мінімізація детермінованих скінчених автоматів](#мінімізація-детермінованих-скінчених-автоматів)

	- [Недосяжні стани](#недосяжні-стани)

	- [Тупикові стани](#тупикові-стани)

	- [Еквівалентні стани](#еквівалентні-стани)

	- [Алгоритм](#алгоритм)

- [Контрольні запитання](#контрольні-запитання)

## Мінімізація детермінованих скінчених автоматів

В подальшому при програмуванні скінчених автоматів важливо мати справу з так званими  "мінімальними автоматами". _Мінімальним_ для даного скінченого автомата називається еквівалентний йому автомат з мінімальною кількістю станів.

Нагадаємо, що два автомати називаються _еквівалентними_ якщо вони розпізнають одну мову.

Те, що скінчені автомати можна мінімізувати покажемо на наступному прикладі:

![img-4](img/img-4.png)

Навіть при поверхневому аналізі діаграми переходів наведеного скінченого автомата видно, що вершини $$q_3$$, $$q_4$$ та $$q_5$$ є "зайвими", тобто при їх вилученні новий автомат буде еквівалентний початковому. З наведеного вище прикладу видно, що для отриманого детермінованого скінченого автомата можна запропонувати еквівалентний йому автомат з меншою кількістю станів, тобто мінімізувати скінчений автомат. Очевидно що серед зайвих станів цього автомата є недосяжні та тупикові стани.

### Недосяжні стани

Стан $$q$$ скінченого автомата $$M$$ називається _недосяжним_, якщо на діаграмі переходів скінченого автомата не існує шляху з $$q_0$$ в $$q$$.

**Алгоритм [пошуку недосяжних станів].** Спочатку спробуємо побудувати множину досяжних станів. Якщо $$Q_m$$ &mdash; множина досяжних станів скінченого автомата $$M$$, то $$Q \setminus Q_m$$ &mdash; множина недосяжних станів. Побудуємо послідовність множин $$Q_0, Q_1, Q_2, \ldots$$ таким чином, що:

1. $$Q_0 = \{q_0\}$$.

2. $$Q_i = Q_{i-1} \cup \left\{ q \mid \exists a \in \Sigma, q_j \in Q_{i - 1}: q \in \delta(q_j, a) \right\}$$.

3. $$Q_m = Q_{m+1} = \ldots$$.

Справді, очевидно, що кількість кроків скінчена, тому що послідовність $$Q_i$$ монотонна $$\left(Q_0 \subseteq Q_1 \subseteq Q_2 \subseteq \ldots\right)$$ та обмежена зверху: $$Q_m \subseteq Q$$.

Тоді $$Q_m$$ &mdash; множина досяжних станів скінченого автомата, а $$Q\setminus Q_m$$ &mdash; множина недосяжних станів.

Вилучимо з діаграми переходів скінченого автомата $$M$$ недосяжні вершини:

![img-5](img/img-5.png)

В новому автоматі функція $$\delta$$ визначається лише для досяжних станів. Побудований нами скінчений автомат з меншою кількістю станів буде еквівалентний початковому.

### Тупикові стани

Стан $$q$$ скінченого автомата $$M$$ називається _тупиковим_, якщо на діаграмі переходів скінченого автомата не існує шляху з $$q$$ в $$F$$.

**Алгоритм [пошуку тупикових станів].** Спочатку спробуємо знайти нетупикові стани. Якщо $$S_m$$ &mdash; множина нетупикових станів, то $$Q \setminus S_m$$ &mdash; множина тупикових станів. Побудуємо послідовність множин $$S_0, S_1, S_2, \ldots$$ таким чином, що:

1. $$S_0 = F$$.

2. $$S_i = S_{i - 1} \cup \left\{ q \mid \exists a \in \Sigma: \delta(q, a) \cap S_{i - 1} \ne \varnothing \right\}$$.

3. $$S_m = S_{m + 1} = \ldots$$.

Очевидно, що кількість кроків скінчена, тому що послідовність $$S_i$$ монотонна $$\left(S_0 \subseteq S_1 \subseteq S_2 \subseteq \ldots\right)$$ та обмежена зверху &mdash; $$S_m \subseteq Q$$.

Тоді $$S_m$$ &mdash; множина нетупикових станів скінченого автомата, а $$Q \setminus S_m$$ &mdash; множина тупикових станів. 

Вилучимо з діаграми переходів скінченого автомата $$M$$ тупикові вершини:

![img-6](img/img-6.png)

В новому автоматі функція $$\delta$$ визначається лише для нетупикових станів.

### Еквівалентні стани

Автомат, у котрого відсутні недосяжні та тупикові стани, піддається подальшій мінімізації шляхом "склеювання" еквівалентних станів. Продемонструємо це на конкретному прикладі:

![img-7](img/img-7.png)

Очевидно, що для наведеного вище скінченого автомата можна побудувати еквівалентний йому скінчений автомат з меншою кількістю станів:

![img-8](img/img-8.png)

Ми досягли бажаного нам результату шляхом "склеювання" двох станів $$q_1 \equiv q_3$$ та $$q_2 \equiv q_4$$.

Два стани $$q_1$$ та $$q_2$$ скінченого автомата $$M$$ називаються _еквівалентними_ (позначається $$q_1 \equiv q_2$$), якщо множини слів, які розпізнає автомат, починаючи з $$q_1$$ та $$q_2$$, співпадають.

Нехай $$q_1$$ та $$q_2$$ &mdash; два різні стани скінченого автомата $$M$$, а $$x \in \Sigma^\star$$. Будемо говорити, що ланцюжок $$x$$ _розрізняє_ стани $$q_1$$ та $$q_2$$, якщо $$(q_1,x) \models^\star (q_3, \varepsilon)$$ та $$(q_2,x) \models^\star (q_4, \varepsilon)$$, причому рівно один зі станів $$q_3$$ і $$q_4$$ (не) належить множині заключних станів.

Стани $$q_1$$ та $$q_2$$ називаються _$$k$$-нерозрізнені_, якщо не існує ланцюжка $$x$$ $$(\left\vert x\right\vert  \le k),$$ що розрізняє стани $$q_1$$ та $$q_2$$. 

Два стани $$q_1$$ та $$q_2$$ _нерозрізнені_, якщо вони $$k$$-нерозрізнені для довільного $$k$$.

**Теорема.** _Два стани $$q_1$$ та $$q_2$$ довільного скінченого автомата $$M$$ з $$n$$ станами нерозрізнені, якщо вони $$(n - 2)$$-нерозрізнені._

**Доведення:** На першому кроці розіб'ємо множину станів скінченого автомата на дві підмножини: $$F$$ та $$Q \setminus F$$. На цій основі побудуємо відношення $$\equiv^0$$: $$q_1 \equiv^0 q_2$$, якщо обидва стани одночасно належать $$F$$ або $$Q \setminus F$$.

Побудуємо відношення $$\equiv^k$$: $$q_1 \equiv^k q_2$$, якщо $$q_1 \equiv^{k - 1} q_2$$ та $$\delta(q_1,а) \equiv^{k - 1} \delta(q_2, а)$$ для всіх $$а \in \Sigma$$.

Очевидно, кожна побудована множина містить не більше $$(n-1)$$ елементи.

Таким чином, можна отримати не більше $$(n-2)$$ уточнення відношення $$\equiv^0$$.

Відношення $$\equiv^{n - 2}$$ визначає класи еквівалентних станів автомата $$M$$.

### Алгоритм

**Алгоритм [побудови мінімального скінченого автомата].**

1. Побудувати скінчений автомат без тупикових станів.

2. Побудувати скінчений автомат без недосяжних станів.

3. Знайти множини еквівалентних станів та побудувати найменший (мінімальний) автомат.

## Контрольні запитання

1. Які автомати називаються еквівалентними?
	<!--ті які задають одну мову-->

2. Який стан автомату називається недосяжним?
	<!--той у який немає шляху з $$q_0$$ на діаграмі переходів-->

3. Опишіть алгоритм пошуку недосяжних станів і доведіть його збіжність. Бонус: оцініть складність цього алгоритму за часом і пам'яттю.

4. Який стан автомату називається тупиковим?
	<!--той з якого немає шляху в $$F$$ на діаграмі переходів-->

5. Опишіть алгоритм пошуку тупикових станів і доведіть його збіжність. Бонус: оцініть складність цього алгоритму за часом і пам'яттю.

6. Які стани називаються еквівалентними?
	<!--для яких не існує розрізняючого слова-->

7. Опишіть алгоритм пошуку еквівалентних станів і доведіть його збіжність. Бонус: оцініть складність цього алгоритму за часом і пам'яттю.

8. Опишіть алгоритм мінімізації детермінованого скінченного автомату. Бонус: виведіть з попередніх оцінок складність цього алгоритму за часом і пам'яттю.

(_традиційні_ відповіді можна переглянути у коментарях у вихідному коді цієї сторінки)

[Назад до лекцій](../README.md)

[Назад на головну](../../README.md)