{% include mathjax %}

Зміст:

- [Мінімаксний критерій Вальда](#мінімаксний-критерій-вальда)

- [Критерій Байєса-Лапласа](#критерій-байєса-лапласа)

- [Критерій мінімізації дисперсії оцінки](#критерій-мінімізації-дисперсії-оцінки)

- [Критерій максимізації ймовірності](#критерій-максимізації-ймовірності)

- [Модальний критерій](#модальний-критерій)

- [Критерій Севіджа \($$S$$-критерій\)](#критерій-севіджа-$$s$$-критерій)

- [Критерій стабільності \($$V$$-критерій\)](#критерій-стабільності-$$v$$-критерій)

- [Критерій Гурвіца](#критерій-гурвіца)

- [Критерій Ходжа-Лемана](#критерій-ходжа-лемана)

- [Критерій Гермейєра](#критерій-гермейєра)

- [Критерій добутків](#критерій-добутків)

<a id="§-3-функції-корисності-в-умовах-ризику-та-невизначеності"></a>
## § 3. Функції корисності в умовах ризику та невизначеності

Найважливішим застосуванням теорії очікуваної корисності є можливість формалізації процесу прийняття рішень в умовах ризику й невизначеності.

Задача прийняття рішень (ЗПР) є визначеною на наступній тріаді множин: $$X$$ &mdash; множина альтернатив; $$Y$$ &mdash; множина наслідків; $$S$$ &mdash; множина станів.

Множина $$S$$ є проявом стохастичної невизначеності у прийнятті рішень, причому конкретна інтерпретація станів залежить від формулювання задачі (наприклад, попит на ту чи іншу продукцію, погода і т. п.). Множину $$S$$ також називають множиною "станів природи" чи "станів зовнішнього середовища", щоб підкреслити властиву їй невизначеність і незалежність від ОПР.

Відомі дві форми взаємозв'язку тріади множин, кожній із яких відповідає своє визначення множини станів і свій підхід до оцінки очікуваної корисності альтернатив. Це &mdash; екстенсивна й нормальна форми.

В екстенсивній формі стан визначається як відображення альтернатив у наслідки $$s: X \to Y$$. Цей підхід сформульований Дж. фон Нейманом і О. Моргенштерном. При такій постановці множина станів природи задачі не фігурує. Стохастична невизначеність тут описується розподілом імовірностей на множині наслідків $$Y$$, що відповідають альтернативам із $$X$$. Переваги ОПР повинні бути виражені у вигляді функцій корисності $$f(y)$$, визначеній на множині наслідків $$Y$$. Очікувана корисність альтернативи $$x$$ може бути оціненою деякою функцією корисності (функціоналом) $$E(x) = E(f(y), p(x, y))$$, де $$p(x, y)$$ &mdash; розподіл ймовірностей на множині наслідків $$Y$$, що відповідають альтернативі $$x$$. Оскільки кожній альтернативі однозначно відповідає свій розподіл ймовірностей, то в такій постановці ЗПР можна говорити про вибір найкращого розподілу ймовірностей.

Для ЗПР у нормальній формі альтернативи $$x \in X$$ визначаються як відображення станів у наслідки $$x: S \to Y$$. Цей підхід було сформульовано Л. Севіджем. Тут множина станів $$S$$ фігурує в ЗПР, а стохастична невизначеність описується за допомогою одного незалежного від альтернатив розподілу ймовірностей на $$S$$ і задається відповідною щільністю $$p(s)$$, $$s \in S$$. Переваги ОПР, як і у попередньому випадку, задаються функціями корисності, але тепер вони будуються не на множині наслідків $$Y$$, а на множині $$X \times S$$, оскільки будь-який наслідок однозначно визначається парою $$(x, s) \in X \times S$$. Для ЗПР у нормальній формі очікувана корисність альтернативи $$x$$ може бути оціненою деякою функцією корисності (функціоналом) $$E(x) = E(f(x, s), p(x))$$.

За наявності фундаментальної погодженості (коли невизначеність вважається викликаною тими самими причинами) екстенсивна й нормальна форми ЗПР еквівалентні з погляду очікуваної корисності розглянутих альтернатив.

Розглянемо конкретні види функцій корисності (критеріїв) для нормальної форми ЗПР, які найчастіше вживаються в методах прийняття рішень.

<a id="мінімаксний-критерій-вальда"></a>
### Мінімаксний критерій Вальда

Мінімаксний критерій (ММ) використовує функцію корисності альтернатив MM 

$$
E_{MM}(x) = \min\limits_{s \in S} f(x, s),
$$

що відповідає позиції крайньої обережності. Шукана альтернатива вибирається з умови 

$$
x^\star \in \arg \max\limits_{x \in X} E_{MM}(x) = \arg \max\limits_{x \in X} \min\limits_{s \in S} f(x, s).
$$

Обрані таким чином альтернативи цілком виключають ризик. Це означає, що які б стани природи $$s \in S$$ не реалізувалися, відповідний результат не може виявитися гіршим за $$E_{MM}(x^\star)$$. Ця властивість робить мінімаксний критерій одним із фундаментальних. Тому в практичних задачах він застосовується найчастіше.

Однак відсутність ризику може привести до певних втрат. Продемонструємо це на прикладі.

**Приклад.** Нехай числові оцінки наслідків альтернатив $$x_1$$, $$x_2$$ при станах $$s_1$$, $$s_2$$ задаються нижче наведеною таблицею:

&nbsp; | $$s_1$$ | $$s_2$$ | $$E_{MM}(x)$$
------ | ------- | ------- | -------------
$$x_1$$ | $$1$$ | $$100$$ | $$1$$
$$x_2$$ | $$1.1$$ | $$1.1$$ | $$1.1$$

Хоча альтернатива $$x_1$$ здається більш вигідною, оптимальною за ММ-критерієм буде альтернатива $$x_2$$. Ухвалення рішення за цим критерієм може, однак, виявитися ще менш розумним, якщо:

- стан $$s_2$$ зустрічається частіше ніж $$s_1$$;

- рішення реалізується багаторазово.

Вибираючи альтернативу, що пропонується за ММ-критерієм, щоправда, уникаємо невдалого значення $$1$$, що реалізується при альтернативі $$x_1$$ при стані $$s_1$$, одержуючи замість нього при цьому стані не набагато кращий результат $$1.1$$, зате в стані $$s_2$$ втрачаємо виграш $$100$$, одержуючи всього лише $$1.1$$. Цей приклад показує, що в численних практичних ситуаціях песимізм мінімаксного критерію може виявитися дуже невигідним.

Застосування ММ-критерію буде виправданим, якщо ситуація, у якій приймається рішення, характеризується такими обставинами:

- про можливості появи зовнішніх станів нічого невідомо;

- необхідно рахуватися з появою різних станів природи $$s \in S$$;

- рішення реалізується лише один раз;

- необхідно виключити будь-який ризик, тобто за жодних умов $$s \in S$$ не допускається отримання результату, меншого за $$E_{MM}(x^\star)$$.

<a id="критерій-байєса-лапласа"></a>
### Критерій Байєса-Лапласа

На відміну від мінімаксного критерію, цей критерій враховує кожен із можливих наслідків альтернативи. Нехай $$p(s)$$ &mdash; імовірність появи стану $$s \in S$$, тоді для BL-критерію корисність кожної альтернативи характеризується математичним сподіванням корисностей її наслідків

$$
E_{BL}(x) = \int\limits_{s \in S} p(s) f(x, s) \, \mathrm{d} s.
$$

Шукана альтернатива вибирається з умови:

$$
x^\star \in \arg \max\limits_{x \in X} \int\limits_{s \in S} p(s) f(x, s) \, \mathrm{d} s = \arg \max\limits_{x \in X} \int\limits_{s \in S} p(s) f(x, s) \, \mathrm{d} s.
$$

При цьому вважається, що ситуація, у якій приймається рішення, характеризується такими обставинами:

- імовірності появи станів відомі і не залежать від часу;

- рішення реалізується (теоретично) нескінченно багато разів;

- для малого числа реалізацій рішення допускається деякий ризик.

При досить великій кількості реалізацій середнє значення корисностей альтернативи $$х$$ наближається до математичного сподівання корисностей її наслідків. Тому при повній (нескінченній) реалізації будь-який ризик практично виключається. BL-критерій є оптимістичнішим, ніж ММ-критерій, однак він вимагає вищого рівня інформованості й досить тривалої реалізації.

<a id="критерій-мінімізації-дисперсії-оцінки"></a>
### Критерій мінімізації дисперсії оцінки

Цей критерій використовують, коли ОПР, зацікавлена в отриманні "стійкого" щодо станів середовища рішення і відомо, що ймовірності станів середовища мають нормальний розподіл. При виборі цього критерію кожна альтернатива оцінюється дисперсією функції корисності її наслідків при всіх мінімізованих станах середовища:

$$
E_D(x) = \int\limits_{s \in S} p(s) \left( \int\limits_{s' \in S} p(s') f(x, s') \, \mathrm{d} s' - f(x, s) \right)^2 \mathrm{d} s = \int\limits_{s \in S} p(s) (E_{MM}(x) - f(x, s))^2 \, \mathrm{d} s.
$$

У свою чергу шукана альтернатива вибирається з умови

$$
x^\star \in \arg\min\limits_{x \in x} E_D(x) = \arg\min\limits_{x \in x} \int\limits_{s \in S} p(s) \left( \int\limits_{s' \in S} p(s') f(x, s') \, \mathrm{d} s' - f(x, s) \right)^2 \mathrm{d} s.
$$

Інші умови такі ж самі, як і для попереднього критерію.

<a id="критерій-максимізації-ймовірності"></a>
### Критерій максимізації ймовірності

При використанні цього критерію ОПР фіксує величину оцінки функції корисності наслідків 

$$
f_0: \min\limits_{x \in X} \min\limits_{s \in S} f(x, s) \le f_0 \le \max\limits_{x \in X} \max\limits_{s \in S} f(x, s),
$$

яку він хоче ймовірно досягти.

Для кожної альтернативи $$x$$ визначається ймовірність $$\mathbb{P} \{ f(x, s) \ge f_0 \}$$ того, що функція корисності наслідків буде не менша за $$f_0$$ для кожного стану середовища $$s \in S$$. Критерій полягає в максимізації ймовірності досягнення значення заданої оцінки

$$
E_F(x) = \int\limits_{s \in S, f(x, s) \ge f_0} p(s) \, \mathrm{d} s,
$$

а шукана альтернатива вибирається з умови

$$
x^\star \in \arg\max\limits_{x \in X} E_F(x) = \arg\max\limits_{x \in X} \int\limits_{s \in S, f(x, s) \ge f_0} p(s) \, \mathrm{d} s.
$$

Умови застосування цього критерію такі ж самі, як і для BL-критерію.

<a id="модальний-критерій"></a>
### Модальний критерій

Суть цього критерію полягає у виборі альтернативи, виходячи з найбільш імовірного стану середовища 

$$
s^\star \in S: s^\star = \arg\max\limits_{s \in S} p(s).$$

При використанні цього критерію ОПР вважає, що середовище знаходиться у стані $$S^\star$$ і вибирає альтернативу з критерію 

$$
E_{MOD}(x) = \max\limits_{x \in X} f(x, s^\star),$$

тобто з умови

$$
x^\star \in \arg\max\limits_{x \in X} f(x, \arg\max\limits_{s \in S} p(s)).
$$

Хоча цей критерій є досить песимістичним, він має певні переваги:

- достатньо виділити лише найбільш імовірний стан середовища і не потрібно знати точне кількісне значення ймовірності його виникнення;

- зменшується об'єм обчислень, оскільки розрахунки ведуться лише для найбільш імовірного стану середовища.

<a id="критерій-севіджа-$$s$$-критерій"></a>
### Критерій Севіджа ($$S$$-критерій)

За цим критерієм корисність кожної альтернативи характеризується

$$
E_{SE}(x) = \max\limits_{s \in S} \left( \max\limits_{x' \in X} f(x', s) - f(x, s) \right).
$$

Цю величину можна інтерпретувати як втрати (штрафи), що виникають у стані $$s \in S$$ при заміні оптимальної для неї альтернативи на альтернативу $$x$$. Тоді логічно приймати рішення за умовою мінімізації максимально можливих втрат:

$$
x^\star \in \arg\min\limits_{x \in X} \max\limits_{s \in S} \left( \max\limits_{x' \in X} f(x', s) - f(x, s) \right).
$$

До ситуації прийняття рішень за цим критерієм висуваються такі ж самі вимоги, що і у випадку ММ-критерію.

<a id="критерій-стабільності-$$v$$-критерій"></a>
### Критерій стабільності ($$V$$-критерій)

Із метою мати "максимальну незалежність від станів природи" ("мінімальну залежність") О. Волошин запропонував такий критерій "стабільності". За цим критерієм корисність кожної альтернативи характеризується величиною

$$
E_{ST}(x) = \max\limits_{s \in S} \left( \max\limits_{s' \in S} f(x, s') - f(x, s) \right).
$$

Цю величину можна інтерпретувати як втрати, що виникають при виборі альтернативи $$x \in X$$, при реалізації стану природи $$s \in S$$. Як оптимальну альтернативу логічно прийняти ту, для якої різниця між максимальним і мінімальним виграшами буде мінімальною, тобто розв'язок задачі прийняття рішень за V-критерієм вибирається з множини:

$$
x^\star \in \arg\min\limits_{x \in X} E_{ST}(x) = \arg\min\limits_{x \in X} \max\limits_{s \in S} \left( \max\limits_{s' \in S} f(x, s') - f(x, s) \right).
$$

Якщо розв'язок не єдиний, його необхідно вибирати з недомінованих альтернатив.

До ситуації прийняття рішень за цим критерієм висуваються такі ж самі вимоги, що і у випадку ММ-критерію.

<a id="критерій-гурвіца"></a>
### Критерій Гурвіца

Намагаючись зайняти найбільш урівноважену позицію, Л. Гурвіц запропонував критерій GW, функція корисності якого забезпечує компроміс між граничним оптимізмом і крайнім песимізмом. За цим критерієм корисність кожної альтернативи характеризується величиною 

$$
E_{GW}(x) = \alpha \cdot \max\limits_{s \in S} f(x, s) + (1 - \alpha) \cdot \min\limits_{s \in S} f(x, s),
$$

де $$\alpha \in [0, 1]$$ &mdash; ваговий коефіцієнт, що характеризує схильність ОПР до ризику.

Рішення приймається з умови:

$$
x^\star \in \arg\max\limits_{x \in X} E_{GW}(x) = \arg\max\limits_{x \in X} \left( \alpha \cdot \max\limits_{s \in S} f(x, s) + (1 - \alpha) \cdot \min\limits_{s \in S} f(x, s) \right).
$$

Для $$\alpha = 0$$ GW-критерій перетворюється в МM-критерій. Для $$\alpha = 1$$ він перетворюється у критерій азартного гравця. На практиці вибрати цей коефіцієнт буває так само важко, як правильно вибрати сам критерій. Навряд чи можливо знайти кількісну характеристику для тих часток оптимізму й песимізму, що присутні при прийнятті рішення. Тому найчастіше $$\alpha = 0.5$$ без заперечень приймається як деякої "середньої" точки зору.

Інколи величина $$\alpha$$ використовується для обґрунтування вже прийнятого рішення. Для рішення, що сподобалося, обчислюється ваговий коефіцієнт $$\alpha$$ і він інтерпретується як показник співвідношення оптимізму та песимізму. Таким чином, позиції, виходячи з яких приймаються рішення, можна розсортувати принаймні заднім числом.

Вибір відповідно до GW-критерію може, незважаючи на цілком урівноважену точку зору, приводити до нераціональних рішень. Розглянемо приклад, побудований так, що оптимальне (відповідно до
GW-критерію) рішення є незалежним від $$\alpha$$.

**Приклад.** Нехай вибирається одна з двох альтернатив, які мають оцінки, наведені у таблиці:

&nbsp; | $$s_1$$ | $$s_2$$ | $$\ldots$$ | $$s_{n - 1}$$ | $$s_n$$
------ | ------- | ------- | ---------- | ------------- | -------
$$x_1$$ | $$10000$$ | $$1$$ | $$\ldots$$ | $$1$$ | $$1$$
$$x_2$$ | $$9999$$ | $$9999$$ | $$\ldots$$ | $$9999$$ | $$9999$$

Із цієї таблиці бачимо, що $$x_1$$ буде вибраним за GW-критерієм при будь-якому $$\alpha \in 0, 1]$$, але більш вдалим вибором буде $$x_2$$.

GW-критерій висуває до ситуації, у якій приймається рішення, такі вимоги:

- про ймовірності появи станів нічого не відомо;

- із появою нових станів необхідно рахуватися;

- реалізується мала кількість рішень;

- допускається деякий ризик.

<a id="критерій-ходжа-лемана"></a>
### Критерій Ходжа-Лемана

Цей критерій спирається одночасно на ММ-критерій і ВL-критерій. Функція корисності альтернатив визначається як

$$
E_{HL}(x) = \alpha \int\limits_{s \in S} p(s) f(x, s) \, \mathrm{d} s + (1 - \alpha) \cdot \min\limits_{s \in S} f(x, s).
$$

Для $$\alpha = 0$$ HL-критерій перетворюється в МM-критерій, а для $$\alpha = 1$$ він перетворюється в BL-критерій. Ступінь впевненості $$\alpha \in [0, 1]$$ в будь-якому розподілі ймовірностей $$p(s)$$, $$s \in S$$, практично не піддається оцінці. Таким чином, вибір параметра $$\alpha$$ є повністю суб'єктивним. Крім того, без уваги залишається і число реалізацій рішень. Тому HL-критерій має досить обмежену галузь застосування.

Ситуації, у яких приймається рішення, характеризуються такими властивостями:

- імовірності появи станів не відомі, але деякі припущення про розподіл імовірностей можливі;

- прийняте рішення теоретично допускає нескінченно багато реалізацій;

- при малих числах реалізацій допускається деякий ризик.

<a id="критерій-гермейєра"></a>
### Критерій Гермейєра

За підходом Ю. Гермейєра до відшукання слабко ефективних рішень у задачах багатокритеріальної оптимізації можна запропонувати ще один критерій (GE).

Нехай множина станів є скінченною, а саме $$S = \{s_1, \ldots, s_n\}$$. Не обмежуючи загальності, будемо вважати $$f(x, s) < 0$$ ($$f(x, s)$$ інтерпретуються як витрати) $$\forall x \in X$$, $$\forall s \in S$$, тоді функція корисності альтернатив за GE-критерієм визначається як 

$$
E_{GE}(x) = \min\limits_{s \in S} p(s) f(x, s),
$$

а рішення приймається з умови:

$$
x^\star \in \arg\max\limits_{x \in X} E_{GE}(x) = \arg\max\limits_{x \in X} \min\limits_{s \in S} p(s) f(x, s),
$$

Імовірності станів природи $$p(s)$$, $$s \in S$$, у цьому критерії можна інтерпретувати як вагові коефіцієнти функцій корисності $$f(x, s)$$, $$s \in S$$, наслідків, які хочемо одночасно максимізувати. За теоремою Ю. Гермейєра про необхідну й достатню умови слабкої ефективності фактично шуканий розв'язок $$s^\star$$ визначається як одна (відповідна ваговим коефіцієнтам $$p(s)$$, $$s \in S$$) із слабко ефективних альтернатив задачі: $$f(x, s) \to \max_{x \in X}$$, $$s \in S$$.

Якщо $$f(x, s) > 0$$, $$\forall x \in X$$, $$\forall s \in S$$, то або можна перейти до від'ємних значень із допомогою перетворення $$f(x, s) - a$$, відповідним чином підібравши $$a > 0$$, або розглянути $$E_{GE} = \min_{s \in S} \frac{f(x, s)}{p(s)}$$.

У певному відношенні GE-критерій узагальнює МM-критерій. У випадку рівномірного розподілу ймовірностей вони стають ідентичними. Умови його застосовності такі:

- множина станів є скінченною;

- ймовірності появи станів відомі;

- із появою тих або інших нових станів необхідно рахуватися;

- допускається деякий ризик;

- рішення може реалізуватися один або багато разів.

Якщо функція розподілу відома не дуже надійно, а реалізацій рішення мало, то за GE-критерієм одержують невиправдано великий ризик. Таким чином, залишається деяка воля для суб'єктивних дій.

<a id="критерій-добутків"></a>
### Критерій добутків

Цей критерій базується на ідеї фільтрації інформації, яка застосовується в теорії нечітких множин. Добутком функцій належності нечітких множин визначається одна з операцій перетину нечітких множин.

Нехай множина станів є скінченною, а саме $$S = \{s_1, \ldots, s_n\}$$. Не обмежуючи загальності, будемо вважати $$f(x, s) > 0$$, $$\forall x \in X$$, $$\forall s \in S$$.

Критерій добутків МU використовує функцію корисності альтернатив 

$$
E_{MU}(x) = \prod\limits_{s \in S} f(x, s).
$$

Шукана альтернатива вибирається з умови:

$$
x^\star \in \arg\max\limits_{x \in X} E_{MU}(x) = \arg\max\limits_{x \in X} \prod\limits_{s \in S} f(x, s).
$$

Застосування цього критерію зумовлено такими обставинами:

- множина станів є скінченною;

- імовірності появи станів невідомі;

- із появою кожного зі станів окремо необхідно рахуватися;

- критерій застосовують і при малому числі реалізацій рішення;

- деякий ризик допускається.

Вибір рішення відповідно до МU-критерію виявляється значно менш песимістичним, ніж, наприклад, вибір відповідно до ММ-критерію. Можна сказати, що МU-критерій тісно пов'язаний із BL-критерієм при рівномірному розподілі ймовірностей (цей випадок часто називають нейтральним критерієм NN): 

$$
E_{NN} = \frac{1}{n} \sum\limits_{s \in S} f(x, s).
$$

Зв'язок із нейтральним критерієм вбачається, наприклад, із такого міркування. Зі строгої монотонності логарифмічної функції випливає, що значення 

$$
E_{MU}(x) = \prod\limits_{s \in S} f(x, s)
$$

є максимальним за $$x \in X$$ саме тоді, коли є максимальним $$\ln f(x, s)$$. Тепер маємо 

$$
\ln E_{MU}(x) = \sum\limits_{s \in S} \ln f(x, s)
$$

і ця величина досягає максимуму одночасно з 

$$
\frac{1}{n} \ln E_{MU}(x) = \frac{1}{n} \sum\limits_{s \in S} \ln f(x, s).
$$

Останній вираз у точності відповідає нейтральному критерію, якщо лише величини $$f(x, s)$$ у ньому замінити на логарифми $$\ln f(x, s)$$.

Таким чином, унаслідок застосування МU-критерію відбувається деяке вирівнювання між великими й малими значеннями $$f(x, s)$$. Це може забезпечити іноді більшу вигоду, ніж при використанні ММ-критерію, але при цьому повинна враховуватися можливість появи і гірших результатів. Варто зазначити, що при використанні цього критерію ні число реалізацій, ні інформація про розподіл ймовірностей не беруться до уваги.

Якщо рішення, прийняте згідно з МU-критерієм, визначається переважно малими значеннями функції корисності наслідків $$f(x, s)$$, то це вказує на його песимістичний характер, аналогічний ММ-критерію. При великих значеннях функції корисності наслідків $$f(x, s)$$ песимістичний акцент знижується і, власне кажучи, відбувається все більше зближення даного критерію з нейтральним. Тим самим досягається певне вирівнювання між песимістичними й нейтральними поглядами.

---

[Назад на головну](README.md)